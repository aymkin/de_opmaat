# Grammatica ► Praten over het verleden

## perfectum: deel 2 (voor deel 1, zie thema 4)

### A: Verba in combinatie met een vorm van zijn. Kijk naar de volgende verba in het perfectum.

zijn
Ik ben gisteren naar Amsterdam geweest.

gaan
Wij zijn om 17.00 uur naar huis gegaan.

komen
Mila is twee jaar geleden naar Nederland gekomen.

blijven
Het feest was gezellig, we zijn lang op het feest gebleven.

worden
Simone is 25 jaar geworden.

beginnen
De les is om 9 uur begonnen.

stoppen
Peter is met zijn studie gestopt.

gebeuren
Op de A2 is vanmiddag een ongeluk gebeurd.

veranderen
Er is de laatste jaren in Nederland veel veranderd.

trouwen
Carla en Johan zijn vorig jaar getrouwd.

slagen
Ik ben voor mijn examen geslaagd.

zakken
Veel studenten zijn helaas voor het examen gezakt.

stijgen
Het aantal studenten in Utrecht is met 10 procent gestegen.

dalen
Het aantal studenten in Amsterdam is met 5 procent gedaald.

## Regel
In het perfectum gebruiken we bij deze verba altijd een vorm van zijn.

### Let op! Verba met een beweging (van A naar B). Bijvoorbeeld: lopen, fietsen, zwemmen, rijden.

Ik heb 10 kilometer gelopen.
Ik ben naar het station gelopen.
We hebben in de regen gefietst.
We zijn naar Amersfoort gefietst.


### B: Verba zonder (extra) ge- in het participium. Kijk naar de volgende verba in het perfectum.

gebeuren
Wat is er gebeurd?

beginnen
De les is om 9.00 uur begonnen.

ontmoeten
Willem heeft Mila in Peru ontmoet.

herhalen
De leraar heeft de grammatica herhaald.

vertellen
Hij heeft een interessant verhaal verteld.

ervaren
Wij hebben veel nieuwe dingen ervaren.

## Regel
Als een verbum begint met een van de volgende syllabes: ge-, be-, ont-, her-, ver-, er- en de klemtoon (= stress) niet op de 1e syllabe ligt, dan begint het participium met dezelfde syllabe.
Het participium krijgt dus geen (extra) syllabe ge- aan het begin.

Voorbeelden
ge-
gebeuren, geloven, gebruiken

be-
beginnen, begrijpen, bezoeken

ont-
ontmoeten, onthouden, ontdekken

her-
herhalen, herinneren, herkennen

ver-
vertellen, veranderen, vergeten

er-
ervaren, erkennen

De klemtoon (= stress) is op de 2e syllabe: gebéuren, gelóven, gebrúiken, etc.